वर्किंग कल्चर १
 
और हठी विक्रमादित्य ने अपना हठ नहीं छोड़ा। पेड़ से शव को उतार, कन्धे पर लाद पुनः चल पड़ा। यह देख कर, शव में स्थित बैताल बोला – हे राजन! तुम धन्य हो जो इस काल में भी दूसरों के लिए इतना कष्ट उठा रहे हो। तुम्हें थकान न हो, इसकिए एक घटना, जो इस तरह है, सुना रहा हूँ।
भारत देश के एक प्रदेश, उत्तर प्रदेश में, राज्य के नागरिकों को बिजली देने के लिए एक विभाग है जिसे बोलचाल की भाषा में हाइडिल या बिजली विभाग कहा जाता है। इसी विभाग के एक अति उच्चाधिकारी ने अपने इन्स्पेक्शन के समय, एक शहर के किसी भव्य शो रूम में एक सजा हुआ “आइटम” देखा और टेलेफ़ोन पर अपने कनिष्ठ उच्चाधिकारी को उस शो रूम का पता आदि बता कर उस “आइटम अल्मारी” की क़ीमत पूछ कर सूचित करने को कहा।
उन कनिष्ठ उच्चाधिकारी ने स्वयं ही उस शो रूम पर जाकर और पद के अनुसार हाइडिल विभाग के एक अधिकारी के रूप में परिचय देकर, उस “आइटम अल्मारी” की मीमत जाननी चाही। इस पर उस शो रूम के मालिक ने बताया की उसके शो रूम से हाइडिल विभाग के अधिकारियों को सामान नहीं बेचा जाता। उत्तर उन्हें बहुत बुरा लगा पर….।
यह पूरा वृतान्त उन्होंने अपने से कनिष्ठ अधिकारी को बता उस “आइटम अल्मारी” की क़ीमत पूछ कर बताने को कहा। जब उस शो रूम से उन अधिकारी ने भी “आइटम अल्मारी” को क़ीमत जाननी चाही तो शो रूम के मालिक ने फिर वही उत्तर दिया, जो उन्हें भी बुरा लगा पर ….।
उन्होंने भी पूरा वृतान्त, अपने कनिष्ठ अधिकारी को बताया और उस “आइटम अल्मारी” की क़ीमत जानने को कहा। उस शो रूम के मालिक से फिर वही उत्तर सुन, उन अधिकारी ने पूछा कि महोदय, मैंने तो अपना परिचय किसी रूप में नहीं दिया, फिर आपने कैसे पहचाना कि मैं हाइडिल विभाग में एक अधिकारी हूँ। इस पर उस शो रूम मालिक ने बताया कि वे ऐसे तीसरे व्यक्ति हैं जो इस “आइटम फ़्रिज़” को “अल्मारी” बताकर क़ीमत पूछ रहें हैं।
यह घटना सुना कर बैताल ने पूछा कि हे राजन! हाइडिल विभाग के वे तीनों अधिकारी उस “आइटम फ़्रिज़” को “अल्मारी” बताकर क़ीमत क्यों पूछ रहे थे, जबकि वह “फ़्रिज़” और “अल्मारी” में अंतर भलीभाँति जानते होंगे। यदि इस प्रश्न का उत्तर तुमने ठीक-ठीक नहीं दिया तो तुम्हारा सिर टुकड़ा-टुकड़ा हो जाएगा।
इस पर राजा विक्रमादित्य ने उत्तर दिया कि हे बैताल। इस हाइडिल विभाग में भी, विशेषकर, क्षेत्र में कार्यरत अधिकारियों में दो नियम, यथा नo-१ “बॉस इज आलवेज राइट” एवं नियम नo-२ “इफ़ बॉस इज रॉंग, देन एप्लाई रूल नo-१” के अंतर्गत कार्य करने की “कल्चर” होती है, जिसके कारण वे तीनों अधिकारी अपने उच्चाधिकारियों द्वारा उस “आइटम फ़्रिज़” को “अल्मारी” बताने पर, “अल्मारी” मान कर ही क़ीमत पूछते रहे।
यह उत्तर सुन, बैताल पुनः शव सहित उसी पेड़ पर जा लटका।
वर्किंग कल्चर - २
और हठी विक्रमादित्य ने अपना हठ नहीं छोड़ा। पेड़ से शव हो उतार, कन्धे पर लाद पुनः चल पड़ा। यह देख शव में स्थित बैताल बोला, हे राजन तुम धन्य हो जो इस कालिकाल में भी दूसरों के लिए इतना कष्ट उठा रहे हो। तुम्हें थकान न हो, इसलिए एक कथा जो इस तरह है, सुना रहा हूँ –
भारत देश के प्रदेश, उत्तर प्रदेश में, राज्य के नागरिकों को बिजली देने के लिए एक विभाग है जिसे बोलचाल की भाषा में हाइडिल या बिजली विभाग कहा जाता है।इस विभाग में नई नई नियुक्ति पर आए एक कार्मिक ने आपके वरिष्ठ से पूछा की हे, मेरे वरिष्ठ!! आप तो इस विभाग में पिछलें ३५ वर्ष से तैनात रहें हैं तथा अब सेवानिवृति के क़रीब हैं, तो आप मुझे भी इस विभाग में कार्य करने की संस्कृति से अवगत करने की कृपा करें जिससे में भी एस विभाग में सुविधानुसार कार्य कर सकूँ।
इस पर उन वरिष्ठ कार्मिक ने कहा, हे वत्स (कनिष्ठ) मैं पहिले भी आप को विभाग के महत्वपूर्ण नियमों यथा नियम न०-१ “Boss is always RIGHT” एवं नियम न०-२ “If Boss is wrong, then apply rule no 1” का ज्ञान दे चुका हूँ फिर भी यदि तुम अपनी सर्विस को सम्पूर्ण समय सुख पूर्वक व्यतीत करना चाहते हो, तो तुम इस विभाग के प्रचलित निम्न सूत्रों का पालन कर सकते हो  :-
१) सूत्र १
“काम न कर, काम का ज़िक्र कर,
ज़िक्र का फ़िक्र कर, काम न कर”
अर्थात्
कार्य करने की अपेक्षा, कार्य के ज़िक्र की चिन्ता करनी चाहिए।
२) सूत्र २
“बना रहे पगला
काम करेगा अगला”
अर्थात्
यदि कोई कार्य करना ही पड़ जाए तो ऐसा भाव प्रकट करना चाहिए कि मैं यह कार्य कर ही नहीं सकता हूँ।
३) सूत्र ३
“यदि लेगा टेन्शन,
तो फ़ैमिली पाएगी पेन्शन”
अर्थात् कार्य को पूरा करने का कोई टेन्शन नहीं लेना चाहिए ।
४) सूत्र ४
सरकारी काम – जो सरक सरक (धीरे धीरे) हो
गवर्नमेंट का काम – जो मिनट मिनट पर गौर करे।
अपने वरिष्ठ सहकर्मी से यह ज्ञान प्राप्त कर वह कनिष्ठ कार्मिक गदगद होकर, इस विभाग में कार्य करने लगा और कालांतर में अपना यह ज्ञान अपने कनिष्टों को प्राप्त करा कर, सेवानृवित होकर सुख पूर्वक जीवन यापन कर रहा है।
यह कथा सुना कर बैताल ने पूछा कि हे राजन, बिजली विभाग का यह कार्मिक अपने सम्पूर्ण सेवा काल में बिना कोई कार्य किए किस प्रकार, ससमय अपनी प्रोन्नति एवं अन्य सेवा लाभ लेकर सेवानृवित हो गया। यदि इस प्रश्न का उत्तर तुमने ठीक-ठीक नहीं दिया तो तुम्हारा सिर टुकड़ा-टुकड़ा हो जाएगा।
इस प्रकार राजा विक्रमादित्य ने उत्तर दिया कि हे बैताल, समस्त सरकारी / गवर्नमेंट विभागों की तरह इस बिजली विभाग में भी ऐसे कर्मिकों की फ़ौज नियुक्ति हो गयी है जो सरकारी / गवर्नमेंट कार्यों को इन सूत्रों के अंतर्गत कार्य करने के अभ्यस्त हो गए हैं।
यह उत्तर सुन, बैताल पुनः शव सहित उसी पेड़ पर जा लटका।
 
 वर्किंग कल्चर ३
और हठी विक्रमादित्य ने अपना हठ नहीं छोड़ा। पेड़ से शव को उतार, कन्धे पर लाद पुनः चल पड़ा। यह देखकर शव में स्थित बैताल बोला - हे राजन! तुम धन्य हो, जो इस कालिकाल में भी दूसरों के लिए इतना कष्ट उठा रहे हो। तुम्हें थकान न हो, इसलिए एक घटना जो इस तरह है, सुना रहा हूँ ।
सरकारी निरीक्षण पर निकले, किसी विभाग के तीन व्यक्ति जिनमें एक अधिकारी थे एवं दो अन्य उनके मातहत थे, सड़क पर चल रहे थे। पीछे वाला मातहत अपनी जेब से मूँगफलियाँ निकाल-निकाल कर छील रहा था और अपने से आग चल रहे मातहत को दे रहा था, जिन्हें वह अपने से आगे चल रहे अधिकारी को दे रहा था और वह अधिकारी उन छिली हुई मूँगफलियाँ का सेवन कर रहा था।
यका-यक  उन तीनों व्यक्तियों को छूते हुए एक व्यक्ति उनके पास से गुजरा तो मूँगफली छीलने वाले व्यक्ति ने मूँगफलियाँ छीलनी बंद कर दी तथा उनके आगे वाल मातहत ने बची हुई मूँगफलियाँ, अपने आगे चल रहे अचिकारी को देना बंद कर दिया।
कुछ समय पुनः एक व्यक्ति उनके पास से गुजरा तो मूँगफली छीलने और आगे बड़ाने तथा अधिकारी को देने की कार्यवाही पुनः चालू हो गयी ।
यह घटना सुना कर बैताल ने पूछा उस विभाग के यह दोनों व्यक्ति इस प्रकार का व्यवहार क्यों कर रहे थे? यदि इस प्रश्न का उत्तर तुमने ठीक-ठीक नहीं दिया तो तुम्हारा सिर टुकड़ा-टुकड़ा हो जाएगा।
इस पर राजा विक्रमादित्य ने उत्तर दिया कि हे बैताल, किसी भी सरकारी विभाग में यह व्यवहार एक सामान्य सी बात है क्योंकि किसी भी सरकारी विभाग में  व्यक्ति की अपेक्षा, कुर्सी पर तैनात व्यक्ति ही मातहती (पूजा) की एक बहुत ही पुरानी परिपाटी है और वह दोनों व्यक्ति उसी प्रचलित परिपाटी का अनुसरण कर रहे थे। वस्तुतः पहली बार जो व्यक्ति उन तीनों के पास से गुजरा था उसने पीछे वाले मातहत को यह बताया कि सबसे आगे चल रहे अधिकारी का स्थानांतरण हो गया है अतः सरकारी विभाग की परिपाटी के अनुसार उसने मूँगफलियाँ छीलनी बंद कर दी और दूसरे मातहत ने मूँगफलियाँ अपने अधिकारी को देना बंद कर दीं। लेकिन थोड़ी देर बाद जो दूसरा व्यक्ति उनके पास से गुजरा उसने धीरे से बताया कि इन अधिकारी महोदय का स्थानांतरण रुक गया है अतः पहले की जारी कार्यवारी पुनः चालू हो गयी।
यह उत्तर सुन, बैताल पुनः शव सहित उसी पेड़ पर जा लटका।
 
 
 टाँग - घसीटी 

एक महाविद्यालय के जीव विज्ञान विभाग (जूलॉजी विभाग) में विभिन्न देश, यथा अमेरिका, चीन, जापान, फ्रांस, जर्मनी, रूस आदि देशों से मंगाये गए केकड़ों की विभिन्न प्रजातियों की एक प्रदर्शनी आयोजित की गयी जिसमें भारत के विभिन्न प्रान्तों में पाए जाने वाले केकड़े भी प्रदर्शित किये गए। 

यह प्रदर्शनी उस महाविद्यालय के अन्य विभागों के विद्यार्थियों, शिक्षकों एवं अन्य आगुन्तकों के लिए भी खुली थी और जीव विज्ञान विभाग के शिक्षक एवं वरिष्ठ विद्यार्थी, आगुन्तकों की जिज्ञासाओं के समाधान हेतु तत्पर थे। 

इस प्रदर्शनी में मुझे भी सम्मिलित होने का सौभाग्य प्राप्त हुआ।  

वर्किंग कल्चर - 4 

एक दिन सड़क पर टहलते हुए देखा कि सड़क के किनारे चार व्यक्ति कुछ काम कर रहे हैं। एक व्यक्ति फावड़े से गड्ढा खोद रहा है, दूसरा व्यक्ति बाल्टी में रखे पानी में से कुछ पानी उसमें डाल रहा है और तीसरा व्यक्ति उस खुदे हुए गड्ढे में पुनः खुदी हुयी मिट्टी दाल रहा है, चौथा व्यक्ति जो कुछ नहीं कर रहा था, कभी कभी किसी डायरी में कुछ लिख रहा था। 

आश्चर्य वश, मैंने पूछा की भाइयों आप यह क्या कर रहे हो, तो, वह व्यक्ति जो डायरी में कुछ लिख रहा था, ने बताया कि महोदय हम "वृहद वृक्षारोपण अभियान" के अन्तर्गत पौधे रोपने का कार्य कर रहे है और यह उस कार्य में लगा गैंग है, जो अपनी ड्यूटी कर रहा है। 

मेरे यह पूछने पर कि भाई इस गड्ढे में पौधा तो रोपा नहीं गया है तो उसने बताया कि :-

गैंग के पहले व्यक्ति का कार्य गड्ढा खोदना है, दुसरे व्यक्ति का काम पौधा रोपना है, तीसरे व्यक्ति का काम, रोपे गये पौधे में पानी डालना है तथा चौथे व्यक्ति का काम, इस गड्ढे में खोदी गई मिट्टी पुनः भरना है और मेरा कार्य इस पूरे कार्य की निगरानी और नाप तौल (मैनेजमेंट) करना है। 

चूँकि गैंग का दूसरा व्यक्ति, जिसका कार्य पौधा रोपना है, आज कार्य पर नहीं आया है, इसी कारण आपको इस गड्ढे में पौधा नहीं दिखाई दे रहा है, पर गैंग के अन्य व्यक्ति उनको आवंटित कार्य सुचारू रूप से कर रहे है एवं में उनकी निगरानी तथा भुगतान हेतु मैनेजमेंट कर रहा हूँ। 